---
# required metadata
title: Opšta uredba o zaštiti ličnih podataka (GDPR)
description: GDPR docs.microsoft.com.
ms.topic: article
layout: ContentPage
---

# <a name="microsofts-gdpr-commitments-to-customers-of-our-generally-available-enterprise-software-products"></a>Microsoftove obaveze u skladu sa GDPR uredbom prema korisnicima opšte dostupnih korporativnih softverskih proizvoda

**Uvod**

Opšta uredba o zaštiti ličnih podataka Evropske unije (GDPR) postavlja novi globalni standard vezano za prava zaštite privatnosti, sigurnost informacija i pridržavanje propisa. Mi u Microsoftu smatramo da je privatnost jedno od osnovnih prava i da je GDPR važan iskorak u zaštiti i afirmaciji prava zaštite privatnosti pojedinaca.     

Microsoft je predan pridržavanju odredbi GDPR uredbe, kao i pružanju palete proizvoda, funkcionalnosti, dokumentacije i resursa koji će podržati naše korisnike u ispunjavanju njihovih obaveza koje proizilaze iz GDPR uredbe. U nastavku slijedi opis Microsoftovih ugovornih obaveza prema korisnicima njegovih usluga vezano za lične podatke koji se prikupljaju u korporativnom softveru:

**Da li Microsoft preuzima obaveze prema svojim korisnicima vezano za GDPR uredbu?**

Da. GDPR uredba propisuje da rukovaoci podacima (npr. organizacije i razvojni inženjeri koji koriste Microsoftove korporativne usluge na mreži), isključivo koriste obrađivače podataka (npr. Microsoft) koji obrađuju lične podatke u ime rukovaoca podacima i pružaju zadovoljavajuće garancije o ispunjavanju ključnih zahtjeva GDPR uredbe. Microsoft je preduzeo proaktivan korak preuzimanja ovih obaveza prema svim korisnicima korporativnih usluga na mreži u okviru njihovih ugovora za pretplatu i prema korisnicima licenci u okviru njihovih ugovora za korištenje korporativnih usluga. Korisnici drugog opšte dostupnog korporativnog softvera koji licencira Microsoft ili njegova povezana društva takođe uživaju povlastice koje proizilaze iz Microsoftovih obaveza prema GDPR uredbi, kako je dato u ovom obavještenju, u mjeri u kojoj dotični softver obrađuje lične podatke.

**Gdje mogu pronaći Microsoftove ugovorne obaveze vezano za GDPR uredbu?**

Microsoftove ugovorne obaveze vezano za GDPR uredbu možete pronaći u [Uslovima korištenja usluga na mreži](https://na01.safelinks.protection.outlook.com/?url=http%3A%2F%2Fwww.microsoftvolumelicensing.com%2FDocumentSearch.aspx%3FMode%3D3%26DocumentTypeId%3D46&data=04%7C01%7Ccolvog%40microsoft.com%7C4d7ac59082394bd57e5808d57b0e0368%7C72f988bf86f141af91ab2d7cd011db47%7C1%7C0%7C636550222480031404%7CUnknown%7CTWFpbGZsb3d8eyJWIjoiMC4wLjAwMDAiLCJQIjoiV2luMzIiLCJBTiI6Ik1haWwifQ%3D%3D%7C-1&sdata=tbYN10WQtaVgss%2FPzHELXV2VDU8J20VP5bmzIydEZYA%3D&reserved=0) u kojima se navode Microsoftove obaveze u pogledu zaštite privatnosti i sigurnosti, odredbe za obradu podataka i GDPR odredbe za usluge za koje Microsoft pruža hosting, a na koje se korisnici pretplaćuju na osnovu ugovora o licenciranju. GDPR odredbe su date u prilogu 4 Uslova korištenja usluga na mreži, na kraju dokumenta, i njima se Microsoft obavezuje na ispunjavanje zahtjeva obrađivača podataka datih u članu 28 i drugim povezanim članovima GDPR uredbe. 

Microsoft proširuje područje primjene GDPR odredbi na sve korisnike opšte dostupnih korporativnih softverskih proizvoda za koje licencu pružamo mi ili naša povezana društva u skladu sa Odredbama licence Microsoft softvera, s datumom stupanja na snagu 25. maja 2018., neovisno o važećoj verziji korporativnog softvera, u mjeri u kojoj Microsoft ima ulogu obrađivača ili podobrađivača ličnih podataka povezanih sa takvim softverom i onoliko dugo koliko Microsoft ima u ponudi ili pruža podršku za dotičnu verziju. Detalji o pružanju podrške su dostupni u Microsoftovim Pravilima za životni ciklus proizvoda dostupnim na https://support.microsoft.com/en-us/lifecycle.

U svrhu potpunijeg razumijevanja, različite ili obimom manje obaveze se primjenjuju na beta i probnu verziju softvera, softver koji je materijalno izmijenjen te na svaki softver koji licencira Microsoft ili naša povezana društva, a koji nije opšte dostupan javnosti ili koji na drugi način ne podliježe licenciranju u skladu sa Odredbama licence Microsoft softvera. Pojedini proizvodi mogu po zadanoj vrijednosti prikupljati i slati Microsoftu telemetrijske i druge podatke pri čemu dokumentacija proizvoda pruža informacije i uputstva o načinu obustavljanja ili konfiguriranja takvog prikupljanja telemetrijskih podataka.

**Koje obaveze su sadržane u GDPR odredbama?**

Microsoftove GDPR odredbe odražavaju obaveze koje se zahtijevaju od obrađivača podataka u članu 28 GDPR uredbe.  Član 28 propisuje da obrađivači podataka preuzmu slijedeće obaveze:

-   koriste usluge podobrađivača isključivo uz pristanak rukovaoca podacima i nastave snositi odgovornost za podobrađivače;
-   obrađuju lične podatke u skladu sa uputstvima rukovaoca podacima, uključujući prenošenje podataka;
-   osiguraju da osobe koje obrađuju lične podatke preuzmu obavezu zaštite povjerljivosti;
-   primijene odgovarajuće tehničke i organizacione mjere u svrhu osiguranja nivoa zaštite sigurnosti ličnih podataka koja je proporcionalna rizicima;
-   pružaju pomoć rukovaocu podacima u njegovim obavezama da ispunjava zahtjeve vlasnika podataka za korištenje prava koja imaju u skladu sa GDPR uredbom;
-   ispunjavaju zahtjeve vezane za obavještavanje i podršku u slučaju kršenja GDPR odredbi;
-   pružaju pomoć rukovaocu podacima pri procjenama utjecaja zaštite podataka i konsultacijama sa nadzornim tijelima; 
-   izbrišu ili vrate lične podatke po završetku pružanja usluga i
-   podrže rukovaoca podacima sa dokazima o pridržavanju GDPR odredbi.
